# 1ME333: Interaktionsdesign 3

Kurs som fokuserar på sensordriven mjukvaruutveckling av användarcentrerade applikationer, och/eller tjänster, med mobila och/eller sensordrivna webbplattformar som primärt fokus.

Kursens innehåll är uppdelat i nio kursveckor, där varje vecka representerar ett eget ämnesområde. Här följer en lista över kursens ämnesområden, samt en kort beskrivning för respektive område:

1. **Mikrointeraktion**; *veckan fokuserar på mindre funktionalitet som dedikerats ett specifikt syfte, även kallad mikrointeraktion.*
2. **Utvecklingsmiljö**; *vecka som fokuserar på alternativa exekveringsmiljöer för JavaScript. Skapa skrivbordsapplikationer via befintlig webbteknik.*
3. **Objektorienterad programmering**; *vecka som introducerar teorin bakom objektorienterad programmering, samt hur den kan appliceras på skriptspråket JavaScript.*
4. **Händelser**; *vecka som belyser webbens händelsesystem. Ett system som ligger till grund för all människa-datorinteraktion på webben.*
5. **Sensorer**; *vecka som främst fokuserar på standardiserade sensorgränssnitt för webbutveckling. Vidare introduceras andra APIer som möjliggör nya interaktionsmöjligheter via webbteknik.*
6. **Multimedia**; *vecka som introducerar HTML5s multimedia-teknologi.*
7. **Canvas**; *vecka som introducerar HTML5s Canvas-teknologi för dynamisk rendering av tvådimentionell rastergrafik.*
8. **Kursuppgift**; *vecka som tillängnats kursens övergripande inlämningsuppgift. Inga nya kursmoment introduceras under denna veckan. Syfter är att ge kursdeltagare dedikerad tid att avsluta sina lösningsförslag för aktuell inlämningsuppgift.*
9. **Teoretisk tentamen**; *vecka som tillängnats kursens avslutande tentamen. Under aktuell vecka uppmanas kursdeltagare att besvara instuderingsfrågor och repetera tidigare kursmoment. Den skriftliga tentamen genomförs under denna kursvecka.*

## Lärplattform

Kursen använder FirstClass som sin primära lärplattform. I samband med kursstart ges registrerade kursdeltagare åtkomst till en FirstClass-konferensmapp som representerar kursen på lärplattformen. Lärplattformen används primärt för:

* **Internkommunikation**; *viktig information gällande aktuellt kursgenomförande publicerad via denna plattform. Det är även den plattform som används för att ställa eventuella frågor, disskutera kursinnehåll eller föra direktkommunikation med lärare, personal eller andra kursdeltagare.*
* **Uppgiftsredovisning**; *plattformen används för att redovisa uppgiftsinlämningar. På lärplattformen finns tillgängliga inlämningsmappar för samtliga uppgifter som förutsätter inlämning av producerat material.*

Som sekundär lärplattform används GitHub. Allt offentligt kursmaterial görs tillgängligt via denna webbplattform. Detta innefattar föreläsningsmaterial, laborationsmaterial och uppgiftsbeskrivningar. Kursdeltagare kan därför ta del av större delen av kursen direkt i sin webbläsare, alternativt ladda ned materialet till sin engen hårddisk. Vid eventuella förändringar av kursmaterial, laddas detta upp till GitHub, och kursdeltagare informeras om förändringarna via FirstClass.

## Schema

Kursen använder ett eget schema innehållande viktig information så som tid och plats för föreläsningar, laborationer och examinationer. Schemat innehåller även påminnelser gällande examinationsmoments tidsfrister, samt annan metadata som underlättar att följa med i kursens innehåll och planering. Det är rekommenderat att samtliga kursdeltagare prenumererar på detta schema i valfri kalenderapplikation. Hyperlänk till schemat finns publicerad på kursens lärplattform. 

## Kursmaterial

Kursmaterialet består i huvudsak av MarkDown-dokument, men det förekommer även kodexempel. Detta innebär att kursdeltagare kan ta del av kursmaterialet direkt via GitHub, alternativt ladda ned och visa innehållet i valfri kodredigerare och/eller MarkDown-läsare. Materialet är uppdelat i kursveckor (01-09) där varje veckan kan innehålla upp till fyra dokumenttyper. Här följer en kort beskrivning av möjliga dokumenttyper:

- **Instruktioner och rekommendationer**; i rotkatalogen för respektive kursvecka finns ett dokument (README.md) som beskriver veckans innehåll och eventuella krav. Det är rekommenderat att samtliga kursdeltagare använder dessa dokument för att introduceras till respektive kursvecka, och på så sätt får en tydlig bild av vad som skall, eller bör göras under aktuell vecka.
- **Föreläsning**; det föreläsningsmaterial som använts under aktuell vecka, görs tillgängligt i MarkDown-format. Tid och plats för föreläsningar publiceras via kursschemat. Notera att föreläsningar inkluderar referenser till material som kan underlätta förståelse för aktuellt material.
- **Laboration**; det förekommer vanligtvis en laboration per kursvecka. En laboration består av ett textdokument som innehåller mindre övningar och/eller uppgifter. En laboration kan även innehålla reflektionsfrågor och annat material som kan ligga till grund för disskussion med andra kursdeltagare och/eller laborationshandledare. Laborationer är frivilliga och således inte betygsgrundande. Tid och plats för laborationer publiceras via kursschemat.
- **Examination**; kursen innehåller tre examinationstillfällen; seminarium, inlämningsuppgift och teoretisk tentamen. Veckor där examination förekommer, innehåller dokument som beskriver aktuellt examinationstillfälle. För mer information gällande examinationsregler, se "[Examinationsregler i medieteknik](http://medieteknik.lnu.se/resurser/examregler/MEexamReglerSv.pdf)". 

## Examination

Kursen innehåller tre obligatoriska examinationsmoment; seminarium, inlämningsuppgift och teoretisk tentamen. För att erhålla ett godkänt kurs-/slutbetyg, krävs att samtliga examinationsmoment genomförs med godkänt resultat. Väl godkänt betyg ges då samtliga tre examinationsmoment genomförs med väl godkänt resultat. Betygssystemet sammanfattas enligt följande:

- **Underkänd**; *avsaknad av minst tre godkända examinationsmoment.*
- **Godkänd**; *minst tre godkända examinationsmoment.*
- **Väl godkänd**; *tre väl godkända examinationsmoment.*

### Seminarium

Kursen innefattar ett seminarium som motsvarar ett högskolepoäng. Detta är ett obligatoriskt moment som baseras på ett av kursens ämnesområden.

För mer information, se fullständig uppgiftsbeskrivning, publicerad i materialet för kursvecka ett (1me333 --> Vecka 01 --> Examination --> README.md).

### Inlämningsuppgift

Kursen innehåller en övergripande inlämningsuppgift, även kallad "kursuppgift". Denna uppgift motsvarar fyra högskolepoäng och syftar att examinera moment från samtliga kursveckor.

För mer information, se fullständig uppgiftsbeskrivning, publicerad i materialet för kursveckan åtta (1me333 --> Vecka 08 --> Examination --> README.md).

### Teoretisk tentamen

Kursen avslutas med en teoretisk tentamen som motsvarar två och ett halvt (2,5) högskolepoäng.

Betygskriterier är enligt följande:

- 59 % - Underkänt betyg
- 60 % - Godkänt betyg
- 80 % - Väl godkänt betyg

För mer information, samt instuderingsfrågor, se material för kursvecka nio (1me333 --> Vecka 09 --> Examination --> README.md).

## Kurslitteratur

Detta avsnitt listar kursens tryckta kurslitteratur. Notera att kursen även innefattar webbaserad/elektronisk litteratur. Denna görs tillgänglig via hyperlänkar och/eller referenser till elektroniska publikationer,  och finns listade under beskrivningsdokumentet för respektive kursvecka.

- Saffer, D. & Norman, D. (2014). Microinteractions - Designing with details, Beijing: O’Reilly. ISBN: 9781491945926